---
public: true
title: "על מה שאינו ניתן להפרכה"
date: "2022-05-28T22:40:32.169Z"
description: "קיימת סתירה בסיסית בין האינטואיציה שלנו לקיומו של סדר אוניברסלי לבין תחושתינו העמוקה על-פיה אנחנו חופשיים. אם חופש הבחירה הינו רק אשלייה, מדוע נבע הוא במוחנו האנושי? האם הינו תוצר לוואי של ההכרה או רכיב מרכזי בה? "
category: 'GREEK_PHILOSOPHY2'
---

### עניין ומורכבות

דברים יכולים להיות מעניינים יותר ומעניינים פחות. הדברים הפשוטים הם בטוח אינם מעניינים כלל. הדברים המורכבים הם **עשויים להיות** מעניינים, אך גם עשויים להיות לא מעניינים. למשל, ספר הרעש, זה שהוקלד באקראי על ידי קוף, הוא מורכב להחריד -- סיבוכיות קולגורוב שלו היא באורך הספר עצמו, אך אינו מעניין במיוחד את הקורא האנושי. בניגוד לכך, הספר ״המלט״ של שייקספיר מורכב לא פחות (אוקי, אולי טיפה פחות, כי בכל זאת יש חזרתיות מסויימת של שמות הדמויות ומבני המשפטים), אך מעורר עניין וסקרנות רבה אצל האדם הקורא. הרי, אף על פי שהקוף הצליח ליצור יצירה מורכבת מזו של שייקספיר, אנו נעריך את שייקספיר כאמן גאון ולא את הקוף. מכאן אנחנו למדים שאמנם מורכבות הינה תנאי הכרחי ליצירת עניין, אך זהו אינו תנאי מספק. אם כן, מה עוד צריך? 

ראשית, נבחין כי, כמו מורכבות, גם עניין הוא סולם של ערכים ולא מדד בינארי. בין המלט (מאוד מעניין) לבין גיבוב אקראי של אותיות (לא מעניין) ישנו גם את ספר הטלפונים של מדינת אלבמה (מעט מעניין). 

שנית, נבחין כי עניין הוא אובייקטיבי לצופה. המלט אמנם יכול לעניין מאוד את הקורא האנושי אך לא את הקוף. מראה יכולה לרתק את הקוף, אך לא את הצופה האנושי. אפילו בין בני האדם עצמם נמצא מנעד אדיר של תחומי עניין שונים ומגוונים. 

בהנתן צופה ויצירה, הצופה יתעניין ביצירה ככול שהיא (א) מורכבת דיו עבור הצופה, קרי, יש בה אלמנט של הפתעה, הצופה לא יכול לנבא את ההתרחשות בקלות (ב) לא מורכבת מידי עבור הצופה, קרי, הצופה יכול לזהות יישויות נפרדות בעלות מהות או תהליך שנפרד מהרקע שבו הוא פועל. מכאן, נקבל כי יצירה x היא מעניינת את צופה y אם מתקיים: 
$$
K(low) <K(x) < K(high)
$$
כאשר K היא מרכבות היצירה, ו- k_low הוא הרף התחתון של מורכבות שמעניינת את הצופה y, ו- k_high הוא הרף העליון של המורכבות שצופה y יכול להכיל. 

### מורכבות ביקום

לאורך האבולוציה אנחנו יכולים להבחין בעלייה מתמדת של מורכבות. כמות החומר בכדור הארץ אמנם לא השתנתה, פרט לכמה אלפי טונות זניחות של מתכות אשר שוגרו החוצה בצורת לוויינים, אבל המורכבות כן. עם התקרררות כדור הארץ (ירידה מקומית באנתרופיה) ואז הופעת החיים (ירידה נוספת באנתרופיה, הופעתם של יצורים ראשונים שיכולים לשמר עצמם מעלייה פנימית של אנתרופיה, ובכך גם גורמים להורדת האנתרופיה של סביבתם), מורכבות חדשה צצה בכל מקום, ולאורך עץ החיים המורכבות עלתה והגיע לשיא עם הופעת הטכנולוגיה והתרבות האנושית. יש לשים לב כי מדובר בעלייה אובייקטיבית של מורכבות, שכן, סיבוכיות קולמגורוב הלכה ועלתה. 

אך מנקודת מבט כללית יותר, נדמה שאין הבדל מהותי של ממש בין יקום לא מורכב ליקום מורכב מאוד. הרי, אם נראה את היקום כמרק של חלקיקים, אין זה משנה אם החלקיקים מסודרים בצורה כזו או אחרת. בין אם החלקיקים מסודרים בצורת כוכבים, ועל הכוכבים יש אוספי חלקיקים שהם יצורים חיים, וחלקם תבוניים, לבין אם כל היקום הוא כאוס של חלקיקים, או אפילו אם היקום סטטי לחלוטין. זאת מכיוון שלא ניתן לדון ברמת העניין של היקום ללא התייחסות ליישות כלשהי שאמורה להתעניין בו. היקום הוא מעניין עבורינו, כי הוא מספיק מורכב בכדי לסקרן אותנו, אך גם מספיק פשוט מחזורי כדי להבין את חלקו. 

### גורם ההפתעה

ננסה לפרק את משמעותם של k_high ו- k_low. 





